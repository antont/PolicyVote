Mitä jos vaaleissa äänestettäisiinkin asioista? Ei siis ihmisistä, kuten nyt.

Henkilövaalit ovat ikäviä monella tapaa: Keskustelut, kampanjointi, media ja väittelyt ohjautuvat väkisinkin ihmisiin, kun vaaleissa lopulta ihmiset kilpailevat kannatuksesta, vaikka ehdokkaat mielellään asioita nostavatkin ja pyrkivät viestimään asiat edellä. Pahimmillaan on toisiin ehdokkaisiin tai puolueisiin kohdistuvia lokakampanjoita, kun henkilövaalit ovat nollasummapeliä eli ääni yhdelle on pois joltain toiselta. Samoin vaalien tuloksena esim. eduskunnalle tuleva mandaatti on epäselvä. Jos jokin puolue tai ehdokas lupasi kampanjassa yhtä, mutta toteuttaa hallituksessa toista, hän voi kuitenkin väittää että asialla on kansan tuki. Tuore tutkimus (Lucas et al. 2024, American Political Science Review) osoittaa, että 73% poliitikoista uskoo äänestäjien olevan henkilö- eikä asiakeskeisiä – mutta kansalaiset itse ovat paljon tasaisemmin jakautuneita. Itseään toteuttava ennustus?

Ehdotan uudenlaista vaalitapaa, jossa äänet annetaankin toimenpide-ehdotuksille. Puolueet jo nyt työstävät vaaliohjelmia niin, että niissä on ehdotuksia toimenpiteiksi. Nämä voitaisiin koostaa joukoksi asioita, joita äänestäjät voivat kannattaa tai olla kannattamatta. Useampi puolue voi tuoda saman ehdotuksen, mikä onkin Suomessa yleensä järkevää, kun mikään asia ei toteudu vain yhden puolueen kannatuksella. Äänestäjä voisi edelleen halutessaan äänestää yksinkertaisesti puoluetta, tai ehdokasta, jolloin hänen tukensa menisi niille toimenpiteille, joita se tai hän kannattaa. Eli puolueet ja ehdokkaat tekisivät ehdotuksista paketteja. Äänestäjä voi kuitenkin aina joko valita omat kannatuksensa, tai ottaa paketin ja muuttaa siitä haluamansa kohdan, eli vaikkapa valita jonkun puolueen ohjelman mutta poistaa oman äänensä joltain asialta, mitä ei siinä kannata.

Idea on nostaa asiat keskiöön. Keskustelu ja politikointi muuttuisi siihen suuntaan, kun äänestyksessäkin olisi kyse asioista. Puolueet ja edustajat tekisivät edelleen työtään, mutta henkilöt ja poliittiset leirit olisivat sivummalla.

Eduskunnassa tai kaupunginvaltuustossa asioilla olisi sen verran mandaattia, kuin mitä niillä on ollut vaaleissa kannatusta. Tällä tavoin ihmiset voisivat antaa äänensä jollekin toimelle yli puoluerajojen. Toisaalta suurten puolueiden kaikki asiat eivät menisi automaattisesti läpi, jos niillä ei olisi tukea. Edustajat valittaisiin ehkä sen mukaan, että miten heidän kannattamansa asiat ovat saaneet ääniä, mutta lisäksi vaaleissa voisi olla myös mahdollisuus antaa ääni ihmiselle nykyiseen tapaan. Se vain ei olisi enää se keskeisin asia.

Ehdotus ei ole mitenkään täydellinen vaan raakile, jossa kuitenkin aika monta kohtaa on jo mietitty ja samoin perkattu kirjallisuuskatsausta vasten, jossa mm. Kitscheltin klassinen tutkimus politiikan linkitystavoista (ohjelmallinen vs. henkilökeskeinen) sekä tuore empiirinen tutkimus siitä, miten poliitikot aliarvioivat äänestäjien asiaorientaatiota. Vertailussa myös Sveitsin kansanäänestykset, Piraattipuolueen Liquid Democracy -työ sekä Taiwanin osallistuvan demokratian kokeilut. Kaikesta tästä tarkemmin blogipostauksessa, ja vielä enemmän projektin GitHub-tilassa jossa on tarkoitus työstää eteenpäin, ehkä toteuttaa oikeita simulaatioita. Eritoten kiinnostaa jos jossain on joku taho joka tällaista jo työstää ja voisi edistää, itse en varmaan ainakaan nyt paljoa enempää ehdi. Linkit blogiin ja githubiin kommenteissa.
